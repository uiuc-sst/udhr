human_rights_un_sun_brc_64kb_0001	Sakabeh manusa, gubragna ka alam dunya teh bari nampa hak-hak anu sarua jeung mutlak, kalawan dibarung ku ayana kabebasan anu fundamental.
human_rights_un_sun_brc_64kb_0002	Perserikatan Bangsa-Bangsa boga komitmen pikeun nanjeurkeun jeung nangtayungan hak-hak asasi manusa sakumna.
human_rights_un_sun_brc_64kb_0003	Ieu komitmen teh awalna lahir dina Piagem Perserikatan Bangsa-Bangsa anu ngeceskeun kayakinan sakumna bangsa di ieu dunya kana ayana hak-hak asasi manusa anu fundamental dina martabat katut ajen kamanusaan.
human_rights_un_sun_brc_64kb_0004	Dina Pernyataan Umum ngeunaan Hak-Hak Asasi Manusa, Perserikatan Bangsa-Bangsa nerangkeun kalawan eces ngeunaan hak-hak anu geus jadi milikna saban jalma sacara adil.
human_rights_un_sun_brc_64kb_0005	Eta hak-hak teh saestuna pisan bogana saderek.
human_rights_un_sun_brc_64kb_0006	Eta hak - hak teh saestuna pisan mangrupa hak saderek.
human_rights_un_sun_brc_64kb_0007	Atuh ku kituna, saderek kedah wanoh kana hak-hak saderek teh.
human_rights_un_sun_brc_64kb_0008	Heg jalankeun eta hak-hak teh boh keur diri urang pribadi boh pikeun sasama.
human_rights_un_sun_brc_64kb_0009	PERNYATAAN UMUM NGEUNAAN HAK - HAK ASASI MANUSA
human_rights_un_sun_brc_64kb_0010	Mukadimah
human_rights_un_sun_brc_64kb_0011	Dumasar ku ayana timbangan yen pangakuan kana ayana martabat alamiah katut hak-hak anu sarua ti sakumna anggota kulawarga manusa nu dasarna kamerdikaan, kaadilan jeung perdamaian di dunya.
human_rights_un_sun_brc_64kb_0012	Ku ayana timbangan yen ngalelewodehkeun katut nganggap enteng kana hak-hak manusa teh geus nyiptakeun polah - polah bengis anu nimbulkeun kaceuceub kana nurani manusa tur ngawangun hiji dunya tempat manusa ngasaan nikmatna kabebasan nyarita jeung ngagem agama sarta bebas tina kasieun jeung katuna, geus ditembrakkeun salaku cita-cita luhung ti rahayat biasa.
human_rights_un_sun_brc_64kb_0013	Ku ayana timbangan yen hak-hak manusa teh perlu ditangtayungan ku aturan hukum sangkan ulah milih cara anu kapaksa dina ngalawan nu lalim jeung anu resep ngajajah.
human_rights_un_sun_brc_64kb_0014	Ku ayana timbangan yen dina ngabina hubungan duduluran di antara nagara-nagara perlu dironjatkeun.
human_rights_un_sun_brc_64kb_0015	Ku ayana timbangan yen bangsa-bangsa ti Perserikatan Bangsa-Bangsa dina Piagem Perserikatan Bangsa-Bangsa geus ngeceskeun deui ayana kapercayaan kana hak-hak dasar manusa katut hak-hak anu sajajar boh keur lalaki boh keur awewe, jeung geus mutuskeun rek ngarojong kamajuan sosial jeung taraf hirup anu leuwih hade dina kamerdikaan nu leuwih jembar.
human_rights_un_sun_brc_64kb_0016	Ku ayana timbangan yen nagara-nagara anggota geus guyub pikeun ngahontal kamajuan nu mangrupa pangajen jeung rasa hormat sacara umum kana hak-hak asasi manusa sarta kana kabebasan - kabebasan anu asasi, ku jalan gawebabarengan jeung Perserikatan Bangsa-Bangsa.
human_rights_un_sun_brc_64kb_0017	Ku ayana timbangan yen janji ayana paham anu sarua ngeunaan hak-hak jeung kabebasan-kabebasan teh kacida pentingna pikeun dilaksanakeun kalawan daria, atuh ku kituna.
human_rights_un_sun_brc_64kb_0018	MAJELIS UMUMku jalan ieu ngaproklamasikeun
human_rights_un_sun_brc_64kb_0019	PERNYATAAN UMUM NGEUNAAN HAK - HAK ASASI MANUSA
human_rights_un_sun_brc_64kb_0020	Salaku standar umum hiji-hijina pikeun ngahasilkeun sakumna bangsa katut sakumna nagara, kalawan tujuanana malar saban jalma jeung saban badan-badan masarakat, mun inget kana ieu pernyataan rek satekah polah mere pangaweruh malar bisa ngajenan kana hak-hak jeung kabebasan ku tindakan-tindakan anu progresif boh sacara nasional boh sacara internasional sifatna, ngajamin ayana pangakuan jeung pangajen anu universal jeung efektif, ti sakumna bangsa nagara anggota sorangan, boh ti bangsa-bangsa anu aya di wilayah kawasan hukum luar ti eta.
human_rights_un_sun_brc_64kb_0021	PASAL 1
human_rights_un_sun_brc_64kb_0022	Sakumna jalma gubrag ka alam dunya teh sifatna merdika jeung boga martabat katut hak-hak anu sarua.
human_rights_un_sun_brc_64kb_0023	Maranehna dibere akal jeung hate nurani, campur-gaul jeung sasamana aya dina sumanget duduluran.
human_rights_un_sun_brc_64kb_0024	PASAL 2
human_rights_un_sun_brc_64kb_0025	Saban jalma boga hak kana sakumna hak jeung kabebasan anu dicatetkeun dina ieu pernyataan bari teu diiwalkeun, saperti perbedaan ras, warna kulit, jenis kelamin, basa, agama, pulitik atawa pandangan sejen, asal usul kabangsaan atawa kamasarakatan, hak milik, kalahiran atawa kadudukan sejen.
human_rights_un_sun_brc_64kb_0026	Saterusna, moal dibeda-bedakeun ngeunaan kadudukan pulitik, hukum, atawa kadudukan internasional ti nagara atawa daerah mana-manana, naha eta jalma teh datang ti nagara nu geus merdika, atawa ti nagara anu bentukna wilayah-wilayah perwalian, jajahan atawa anu aya dina handapeun kadaulatan nagara sejen.
human_rights_un_sun_brc_64kb_0027	PASAL 3
human_rights_un_sun_brc_64kb_0028	Sakumna jalma, saha bae, boga hak kana kahirupanana, kabebasanana sarta kasalamatenana.
human_rights_un_sun_brc_64kb_0029	PASAL 4
human_rights_un_sun_brc_64kb_0030	Sing saha bae, teu meunang diperbudak atawa dibujangkeun;
human_rights_un_sun_brc_64kb_0031	perbudakan atawa perdagangan budak nu kumaha bae rupana kudu dihulag.
human_rights_un_sun_brc_64kb_0032	PASAL 5
human_rights_un_sun_brc_64kb_0033	Sing saha bae teu meunang nandangan panyiksa atawa kakejeman, atawa narima hukuman anu jauh tina rasrasan atawa nampa panghina.
human_rights_un_sun_brc_64kb_0034	PASAL 6
human_rights_un_sun_brc_64kb_0035	Sing saha bae nampa pangaku nu sarua di hareupeun hukum, di mana bae ayana.
human_rights_un_sun_brc_64kb_0036	PASAL 7
human_rights_un_sun_brc_64kb_0037	Sing saha bae, boga kadudukan sajajar di hareupeun hukum jeung ngabogaan hak dina narima panangtayungan hukum bari teu diwilah-wilah.
human_rights_un_sun_brc_64kb_0038	Sakumna jalma boga hak anu sarua dina narima panangtayungan tina polah-polah anu sok ngawilah-wilah anu patukang-tonggong jeung ieu pernyataan, katut tina sagala rupa hasudan anu deukeut-deukeut kana polah diskriminasi.
human_rights_un_sun_brc_64kb_0039	PASAL 8
human_rights_un_sun_brc_64kb_0040	Sing saha bae, sacara mandiri boga hak dina mulangkeun deui ngaran hade ti pangadilan nasional anu boga urusan dina nguruskeun tindakan-tindakan nu ngarempak hak-hak fundamental anu dibikeun ka manehna ku undang-undang dasar atawa hukum.
human_rights_un_sun_brc_64kb_0041	PASAL 9
human_rights_un_sun_brc_64kb_0042	Sing saha bae teu meunang ditewak, ditahan atawa dibuang bari sawenang-wenang.
human_rights_un_sun_brc_64kb_0043	PASAL 10
human_rights_un_sun_brc_64kb_0044	Sing saha bae, sacara gembleng, boga hak nampa kaadilan ti pangadilan sacara adil jeung nembrak jeung henteu mihak, dina netepkeun hak jeung kawajiban-kawajibanana sarta tina saban tungtutan pidana anu ditibankeunana.
human_rights_un_sun_brc_64kb_0045	PASAL 11
human_rights_un_sun_brc_64kb_0046	Sing saha bae anu unggah balewatangan ku sabab disangka ngarempak hukum, ulah waka dianggap salah, satungtung ku pangadilan anu terbuka acan dibuktikeun kasalahanana.
human_rights_un_sun_brc_64kb_0047	Manehna boga jaminan anu diperlukeun dina pembelaanana.
human_rights_un_sun_brc_64kb_0048	Sing saha bae teu meunang disalahkeun geus ngarempak hukum dumeh polahna anu lalawora satungtung henteu ngarempak hukum dumasar kana undang-undang nasional boh kana undang-undang internasional waktu eta polah dipigawe.
human_rights_un_sun_brc_64kb_0049	Pon kitu deui, dipahing nibankeun hukuman leuwih beurat ti batan hukuman anu geus sakuduna ditibankeun dumasar kana polahna tea.
human_rights_un_sun_brc_64kb_0050	PASAL 12
human_rights_un_sun_brc_64kb_0051	Sing saha bae teu meunang diganggu sacara sawenang-wenang kana urusan pribadina, kulawargana, rumah-tanggana atawa mun manehna ngayakeun hubungan surat-sinurat;
human_rights_un_sun_brc_64kb_0052	pon kitu deui dipahing ngaganggu kana kahormatan sarta ngaruksak ngaran manehna.
human_rights_un_sun_brc_64kb_0053	Sakumna jalma boga hak narima panangtayungan hukum tina gangguan jeung polah-polah sarupa kitu.
human_rights_un_sun_brc_64kb_0054	PASAL 13
human_rights_un_sun_brc_64kb_0055	Sing saha bae boga hak kana kabebasan, boh anu kumelendang boh anu cicing dina wates-wates saban nagara.
human_rights_un_sun_brc_64kb_0056	Sing saha bae boga hak pikeun ninggalkeun nagara mana bae, kaasup nagarana sorangan, jeung boga hak pikeun balik deui ka nagarana sorangan.
human_rights_un_sun_brc_64kb_0057	PASAL 14
human_rights_un_sun_brc_64kb_0058	Sing saha bae boga hak neangan suaka (panyalindungan) di nagri sejen pikeun neangan katengtreman jeung katingtriman katut panangtayungan dirina ti pihak-pihak sejen anu ngudag-ngudag manehna.
human_rights_un_sun_brc_64kb_0059	Tapi ieu hal teh henteu lumaku pikeun kasus jalma anu diudag-udag alatan polah-polah kajahatan (pidana) anu taya patula-patalina jeung pulitik atawa alatan polah-polah anu tojaiah jeung tujuan katut dasar Perserikatan Bangsa-Bangsa.
human_rights_un_sun_brc_64kb_0060	PASAL 15
human_rights_un_sun_brc_64kb_0061	Sing saha bae boga hak dina nangtukeun kawarga-nagaraanana.
human_rights_un_sun_brc_64kb_0062	Sing saha bae kawarganagaraanana teu bisa dicabut sacara samena-mena, atawa ditolak hakna dina ngaganti kawarga-nagaraanana.
human_rights_un_sun_brc_64kb_0063	PASAL 16
human_rights_un_sun_brc_64kb_0064	Lalaki jeung awewe anu geus dewasa, kalawan teu diwatesan kabangsaanana, kawarganagaraanana atawa agamana, boga hak pikeun rarumah - tangga jeung ngawangun kahirupan rumahtanggana.
human_rights_un_sun_brc_64kb_0065	Maranehna boga hak anu sarua dina perkawinan, dina mangsana rarumah-tangga jeung dina mangsa pipirakan.
human_rights_un_sun_brc_64kb_0066	Eta perkawinan ngan ukur bisa dilaksanakeun dumasar kana pilihan bebas turta hasil tina babadamian eta calon ewe-salaki.
human_rights_un_sun_brc_64kb_0067	Kulawarga teh hiji kesatuan nu alamiah tur fundamental masarakat, atuh ku kituna boga hak dina narima panangtayungan boh ti masarakat sabudeureunana boh ti nagara.
human_rights_un_sun_brc_64kb_0068	PASAL 17
human_rights_un_sun_brc_64kb_0069	Sing saha bae boga hak ngukumpul harta, boh sosoranganan boh babarengan jeung batur.
human_rights_un_sun_brc_64kb_0070	Sing saha bae teu meunang dirampas hartana kalawan samena-mena.
human_rights_un_sun_brc_64kb_0071	PASAL 18
human_rights_un_sun_brc_64kb_0072	Sing saha bae boga hak dina kabebasan mikir, hate nurani jeung agama;
human_rights_un_sun_brc_64kb_0073	dina hal ieu oge aya kabebasan ganti agama atawa kapercayaan, katut kabebasan dina nembongkeun agama jeung kapercayaanana ku jalan ngajarkeun, milampah, ibadah jeung taat kana agama atawa kapercayaanana, boh sosoranganan boh jeung batur, naha di hareupeun umum atawa rerencepan.
human_rights_un_sun_brc_64kb_0074	PASAL 19
human_rights_un_sun_brc_64kb_0075	Sing saha bae boga hak dina ngaluarkeun pamanggih;
human_rights_un_sun_brc_64kb_0076	ieu kaasup kabebasan dina boga pamanggih bari henteu diganggu deungeun, kaasup dina neanganana, narima atawa nepikeun informasi tina hasil mikirna ngaliwatan media naon bae kalawan henteu kawatesan ku wilayah.
human_rights_un_sun_brc_64kb_0077	PASAL 20
human_rights_un_sun_brc_64kb_0078	Sing saha bae boga hak kana kabebasan ririungan nyieun serikat tanpa kekerasan.
human_rights_un_sun_brc_64kb_0079	Sing saha bae teu meunang dipaksa asup kana hiji beungkeutan.
human_rights_un_sun_brc_64kb_0080	PASAL 21
human_rights_un_sun_brc_64kb_0081	Sing saha bae boga hak ilubiung kana pamarentahan nagarana, boh sacara langsung boh ngaliwatan wakil-wakilna anu dipilih sacara bebas.
human_rights_un_sun_brc_64kb_0082	Sing saha bae boga lolongkrang anu sarua pikeun diangkat dina jabatan pamarentahan di nagarana.
human_rights_un_sun_brc_64kb_0083	Kereteg rahayat kudu jadi dasar kakawasaan pamarentah;
human_rights_un_sun_brc_64kb_0084	ieu kereteg teh kudu dinyatakeun dina wangun pilihan umum anu dilaksanakeun sacara berkala jeung murni, kalawan hak pilihna sacara umum tur sajajar, kalawan ngayakeun pungutan sora sacara rusiah atawa ku ngagunakeun prosedur sejen anu pokona mah bisa ngajamin kabebasan dina ngasongkeun sora.
human_rights_un_sun_brc_64kb_0085	PASAL 22
human_rights_un_sun_brc_64kb_0086	Sing saha bae salaku anggota masarakat boga hak dina narima jaminan sosial, sarta hak-hak ekonomi, sosial jeung budaya anu kacida dipikabutuhna pikeun nanjeurkeun martabat jeung tumuwuhna pribadi anu bebas, ngaliwatan usaha-usaha nasional katut gawe babarengan internasional anu luyu jeung anu diatur sarta jeung sumber daya saban nagara.
human_rights_un_sun_brc_64kb_0087	PASAL 23
human_rights_un_sun_brc_64kb_0088	Sing saha bae boga hak kana rupa-rupa pagawean, boga hak milih jenis pagawean, boga hak narima pasaratan pagawean anu adil jeung nguntungkeun sarta boga hak narima panangtayungan dimana ngaligeuh teu digawe.
human_rights_un_sun_brc_64kb_0089	Sing saha bae bari teu diwilah-wilah, boga hak narima upah anu sarua ladang digawe anu sarua.
human_rights_un_sun_brc_64kb_0090	Sing saha bae anu boga pagawean, boga hak narima upah anu adil jeung nguntungkeun, anu sakirana bisa mere jaminan kana kahirupan anu minuhan ajen martabat, boh keur dirina boh keur kulawargana, jeung lamun perlu ditambahan ku panangtayungan sosial sejenna.
human_rights_un_sun_brc_64kb_0091	Sing saha bae boga hak ngadegkeun jeung asup kana sarikat-sarikat pagawe pikeun nangtayungan kapentinganana.
human_rights_un_sun_brc_64kb_0092	PASAL 24
human_rights_un_sun_brc_64kb_0093	Sing saha bae boga hak pikeun reureuh jeung libur, kaasup boga hak nampa jam gawe anu ngawates tur merenah, boga pere anu mayeng bari angger narima upah.
human_rights_un_sun_brc_64kb_0094	PASAL 25
human_rights_un_sun_brc_64kb_0095	Sing saha bae boga hak kana taraf hirup anu merenah pikeun kasehatan jeung kasejahteraan dirina katut kulawargana, kaasup boga hak narima pangan, pakean, imah jeung miara kasehatan sarta pangladen sosial anu diperlukeun, oge boga hak kana jaminan saupamana ngaligeuh, gering, jadi tanpa-daksa, jadi randa, geus kolot atawa kaayaan sejen anu ngabalukarkeun pangasilan ngurangan luareun wates kamampuhanana.
human_rights_un_sun_brc_64kb_0096	Awewe jeung anak-anakna boga hak narima bantuan istimewa.
human_rights_un_sun_brc_64kb_0097	Sakumna turunan, boh anu lahir sacara sah boh anu diluar pernikahan, kudu narima panangtayungan sosial anu sarua.
human_rights_un_sun_brc_64kb_0098	PASAL 26
human_rights_un_sun_brc_64kb_0099	Sing saha bae boga hak nampa atikan.
human_rights_un_sun_brc_64kb_0100	Atikan teh kudu garatis, sakurang-kurangna pikeun tingkat sakola rendah jeung pendidikan dasar.
human_rights_un_sun_brc_64kb_0101	Pendidikan rendah kudu diwajibkeun.
human_rights_un_sun_brc_64kb_0102	Pendidikan teknik jeung jurusan sacara umum kudu terbuka pikeun sing saha bae, ari pendidikan tinggi kudu bisa diabusan ku saban jalma dumasar kumaha pantesna.
human_rights_un_sun_brc_64kb_0103	Atikan kudu ditujulkeun pikeun ngamekarkeun kamampuh pribadi sajembar-jembarna sarta ngandelan rasa ajen kana hak-hak asasi manusa jeung kabebasan fundamental.
human_rights_un_sun_brc_64kb_0104	Pendidikan kudu bisa ningkatkeun rasa saling pengertian, toleransi jeung duduluran di sasama bangsa, kelompok ras atawa agama sarta kudu bisa ngamajukeun kagiatan Perserikatan Bangsa-Bangsa dina ngamumule perdamaian.
human_rights_un_sun_brc_64kb_0105	Kolot boga hak utama dina milih-milih jenis pendidikan anu baris dibikeun ka anak-anakna.
human_rights_un_sun_brc_64kb_0106	PASAL 27
human_rights_un_sun_brc_64kb_0107	Sing saha bae boga hak pikeun ilubiung dina kabudayaan masarakat sacara bebas pikeun neuleuman kasenian jeung milu ngararasakeun majuna sarta mangpaatna elmu pangaweruh.
human_rights_un_sun_brc_64kb_0108	Sing sah bae boga hak pikeun narima panangtayungan kana kauntungan moril atawa materil anu ditarima tina hasil karya ilmiah, sastra atawa kasenian anu diciptakeunana.
human_rights_un_sun_brc_64kb_0109	PASAL 28
human_rights_un_sun_brc_64kb_0110	Sing saha bae boga hak kana tatanan nasional jeung internasional.
human_rights_un_sun_brc_64kb_0111	Eta hak jeung kabebasan anu aya dina ieu pernyataan teh bisa dilaksanakeun sacara jembar.
human_rights_un_sun_brc_64kb_0112	PASAL 29
human_rights_un_sun_brc_64kb_0113	Sing saha bae boga kawajiban di masarakat tempat dimana manehna bisa ngamekarkeun kapribadian kalawan bebas.
human_rights_un_sun_brc_64kb_0114	Dina ngajalankeun hak jeung kawajibanana, saban jalma kudu taat kana watesan-watesan anu geus ditetepkeun ku undang-undang anu tujuanana ukur pikeun ngajamin pangakuan sarta mere pangajen anu merenah kana hak jeung kabebasan balarea jeung pikeun minuhan pasaratan anu adil dina kasusilaan, katartiban jeung kasejahteraan umum di masarakat anu demokratis.
human_rights_un_sun_brc_64kb_0115	Hak jeung kabebasan ieu teh, sanajan kumaha bae oge dipahing ulah henteu dilaksanakeun, angot bari patukang-tonggong jeung tujuan sarta prinsip-prinsip Perserikatan Bangsa-Bangsa mah.
human_rights_un_sun_brc_64kb_0116	PASAL 30
human_rights_un_sun_brc_64kb_0117	Tina ieu Pernyataan, hiji oge ulah ditafsirkeun saolah-olah mere nanaon ka hiji nagara, kelompok atawa pribadi anu mangrupa hak, pikeun kalibet atawa nyieun polah anu tujuanana rek ngaruksak kana hak-hak jeung kabebasan anu kacatet dina Pernyataan.
