human_rights_un_jav_vu_64kb_0001	Saben umat manungsa lair kanthi hak-hak kang podho lan pinasthi lan kanthi kabebasan-kabebasan ing bakuning angger-angger (wewaton = undang-undang).
human_rights_un_jav_vu_64kb_0002	Perserikatan Bangsa-Bangsa darbe komitmen (tekad nglaksanakake maujude janji lan kasaguhane) kanggo junjung luhur, nggrengsengake lan ngayomi hak-hak asasi umat manungsa marang saben pribadi (individu).
human_rights_un_jav_vu_64kb_0003	Komitmen kasebut ingayatan saka Piagam Perserikatan Bangsa-Bangsa kang nukulake kamantepaning kayakinan para bangsa sa-donya tumrap hak-hak asasi umat manungsa ing bakuning paugeran sarta tumrap martabat lan ajining kamanungsan.
human_rights_un_jav_vu_64kb_0004	Ing Pranyatan Umum ngenani Hak-Hak (umat) Manungsa, Perserikatan Bangsa-Bangsa nandhesake kanthi terwoco lan prasoja, hak-hak kang dadi darbeke saben uwong kanthi adil.
human_rights_un_jav_vu_64kb_0005	Hak-hak kasebut, nyata dadi darbekmu kabeh.
human_rights_un_jav_vu_64kb_0006	Kabeh mau, iyo hakmu.
human_rights_un_jav_vu_64kb_0007	Kenali lan pahamana hak-hak kasebut.
human_rights_un_jav_vu_64kb_0008	Supaya kasengkuyung mbiwarakake lan nglestarekake kanggo paugeran dhiri pribadhi sarto kanggo sapepadhane umat manungsa liyane.
human_rights_un_jav_vu_64kb_0009	PRANYATAN UMUM NGENANI HAK-HAK ASASI (UMAT) MANUNGSA
human_rights_un_jav_vu_64kb_0010	PAMBUKA / MUKADIMAH
human_rights_un_jav_vu_64kb_0011	MANIMBANG manowo ngakoni marang martabat alamiah sarta hak-hak kang padha lan pinasthi ing saben warganing kulawarga umat manungsa, mujudake landhesaning kamardikan, kaadilan sarta bedhamening donya.
human_rights_un_jav_vu_64kb_0012	MANIMBANG menawa nyingkur lan nganggep remeh hak-hak umat manungsa bisa njalari tandang tanduk kasar lan wengis kang nuwuhake rasa runtik atine umat manungsa, lan kabangune donya dadi papaning umat manungsa bisa ngrasakake lan ngalami nikmating bebas medhar panemu lan bebas ngrasuk agama sarta kalis saka rasa wedi lan was-sumelang sarta urip kacingkrangan, kapratelakake dadi pranyatan minangka dadi gegayuhan luhur sakabehing umat manungsa lumrah (kawula alit).
human_rights_un_jav_vu_64kb_0013	MANIMBANG manawa hak-hak umat manungsa perlu antuk pangayoman kanthi pranatan lan tatanan angger-angger (undang-undang), amrih saben uwong ora kepeksa milih nglawan (mbrontak) minangka kupiyo kang pungkasan anggone ngrekodaya kanggo nglawan marang tindak daksiya lan panjajahan.
human_rights_un_jav_vu_64kb_0014	MANIMBANG manawa mekaring pamerdi panggulowenthahing sambung pamitran ing antaraning para bangsa saben negara perlu lan wigati dirembakakake.
human_rights_un_jav_vu_64kb_0015	MANIMBANG manawa para bangsa ing Perserikatan Bangsa-Bangsa, ing sajroning Piagam Perserikatan Bangsa-Bangsa, wus padha mratelakake kanthi tandhes anggone ngugemi marang hak-hak kang baku umat manungsa, marang martabat lan ajining pribadine umat, lan marang hak-hak priya lan wanita kang sadrajat lan padha, sarta wus gawe putusan bakal nyengkuyung majuning sosial sarta ajining urip amrih saya luwih becik, kanthi kamardikan kang omber lan jembar tebane.
human_rights_un_jav_vu_64kb_0016	MANIMBANG menawa Negara-Negara Anggota wus ikrar lan prajanji bakal nggayuh kang saya maju anggone ngajeni lan ngurmati ajining umum marang hak-hak asasi umat manungsa sarta rasa bebas kang asasi (kanthi paugeran) ing ujuding sambung makarya klawan Perserikatan Bangsa-Bangsa.
human_rights_un_jav_vu_64kb_0017	MANIMBANG manawa kanthi manunggaling pangerten ngenani hak-hak lan tumindak kanthi bebas kasebut, perlu banget, kanggo ngleksanani janji kanthi temen, mulo,
human_rights_un_jav_vu_64kb_0018	MAJELIS UMUMmbiwarakake
human_rights_un_jav_vu_64kb_0019	PRANYATAN UMUM NGENANI HAK-HAK ASASI (UMAT) MANUNGSAminangka sawijining paugeran umum kanggo kasiling gegayuhan saben bangsa lan saben negara, dene kang katuju supaya saben uwong lan saben bebadan ing satengahing bebrayan (masyarakat), kanthi tansah eling lan ngugemi Pranyatan iki, tansah mersudi ngadani panggulowentah supaya rasa ngajeni lan ngurmati hak-hak sarta urip bebas kasebut saya mekar ngrembaka.
human_rights_un_jav_vu_64kb_0020	Sarta kanthi reka daya progresip kang asipat nasional lan internasional, bisa nanggung wujuding kasaguhan ngakoni lan anggone asung pakurmatan kanthi universal lan efektif, iya saka bangsa-bangsa ing Nagara-Nagara Anggota, kalebu bangsa-bangsa ing laladan kang kabawah panguwasaning angger-anggere (wewaton = undang-undang).
human_rights_un_jav_vu_64kb_0021	BAB : 1
human_rights_un_jav_vu_64kb_0022	Saben uwong kalairake kanthi mardika lan darbe martabat lan hak-hak kang padha.
human_rights_un_jav_vu_64kb_0023	Kabeh pinaringan akal lan kalbu sarta kaajab pasrawungan anggone memitran siji lan sijine kanthi jiwo sumadulur.
human_rights_un_jav_vu_64kb_0024	BAB : 2
human_rights_un_jav_vu_64kb_0025	Saben uwong darbe hak tumrap hak lan kebebasan-kebebasan kang tinulis ing Pranyatan Umum iki tanpa pilih kasih, kabeh warata lan adil ing samubarang, kayata: beda bedaning ras, warnaning awak (walulang), beda-bedaning lanang lan wadon, basa, agama, politik lan panemu liyane, asal usul suku bangsa lan bebrayan, hak darbe, tatalair lan kalungguhan liyane.
human_rights_un_jav_vu_64kb_0026	Sakbanjure,ora bakal ana prabedane tumrap kalungguhan politik, angger-angger (undang-undang) utowa kalungguhan internasional saka negara utowa laladan asal usuling sawijinging uwong, sanadyan saka negara mardika, laladan-laladan ing panguwasaning wali, jajahan utawa kang winengku ing kawasaning liyan.
human_rights_un_jav_vu_64kb_0027	BAB : 3
human_rights_un_jav_vu_64kb_0028	Saben uwong nduweni hak ingatasing uripe, bebasing uripe lan kaslametane minongko pribadi (individu).
human_rights_un_jav_vu_64kb_0029	BAB : 4
human_rights_un_jav_vu_64kb_0030	Ora keno sawijining uwong didadekake budhak utawa batur, maujuding budhak lan batur tukon kanthi ujud apa wae dadi larangan.
human_rights_un_jav_vu_64kb_0031	BAB : 5
human_rights_un_jav_vu_64kb_0032	Ora kena sawijining uwong disiyo-siyo ing siksa, utawa nandhang tindak kejem, dipatrapi utawa nampa pidono kang ora kaya lumrahing umat manungsa utowo siningkur karemehake.
human_rights_un_jav_vu_64kb_0033	BAB : 6
human_rights_un_jav_vu_64kb_0034	Saben uwong darbe hak tumrap paseksi ing sajroning angger-angger (undang-undang) minongka umat manungsa sacara pribadi ing endi wae papan dununge.
human_rights_un_jav_vu_64kb_0035	BAB : 7
human_rights_un_jav_vu_64kb_0036	Ngadepi hukum, kabeh duwe hak padha lan darbe hak oleh pengayoman angger-angger sing padha, tanpo dibedak-bedakake.
human_rights_un_jav_vu_64kb_0037	Kabeh duwe hak ingayoman sing padha marang tumindak mbedak-mbedakake (diskriminasi) kang ora cundhuk (cocok) karo Pranyatan iki, lan marang sawernaning pamilut (ngojok-ojoki) sing tumuju marang tumindak diskriminasi kasebut.
human_rights_un_jav_vu_64kb_0038	BAB : 8
human_rights_un_jav_vu_64kb_0039	Saben uwong nduweni hak kapulihake kanthi trep saka sesambungane kapatrapan pengadilan nasional tumrap tidak-tanduk kang nalisir saka hak-hak baku kang dening angger-angger (undang-undang) kapasrahake dadi hake.
human_rights_un_jav_vu_64kb_0040	BAB : 9
human_rights_un_jav_vu_64kb_0041	Ora ana siji wae uwong kang kena ditangkep, ditahan utawa kasingkirake kanthi sawenang-wenang.
human_rights_un_jav_vu_64kb_0042	BAB : 10
human_rights_un_jav_vu_64kb_0043	Saben uwong, kanthi nduweni drajad padha ing satemene, darbe hak tumrap pangadilan kang adil lan tinarbuka dening pangadilan kanthi bebas lan ora bot-sih, ing babagan netepake hak lan kuwajiban-kuwajiban sarta ing sajroning nampa saben ancaman pidana kang ditetepake marang saben uwong.
human_rights_un_jav_vu_64kb_0044	BAB : 11
human_rights_un_jav_vu_64kb_0045	Saben uwong kang dinakwa amargo dianggep nidakake laku nalisir saka undang-undang, dianggep durung nyandhang kaluputan sadurunge undang-undang mbuktekake kaluputane ing pangadilan kang tinarbuka, ing bab iki saben uwong oleh jaminan kang diperlokake kanggo mbelani hake.
human_rights_un_jav_vu_64kb_0046	Ora ana uwong siji wae kang kena dianggep luput nindakake nglanggar undang-undang utowo tledhor, kang ora mujudake tindak nalisir saka undang-undang nasional utowo internasional, ing titi mangsa tumindak mau linakonan.
human_rights_un_jav_vu_64kb_0047	Ugo ora prayoga nemtokake paukuman kang luwih abod katimbang paukuman kang katetepake nalika tindak nglanggar undang-undang iku linakonan.
human_rights_un_jav_vu_64kb_0048	BAB : 12
human_rights_un_jav_vu_64kb_0049	Ora ana uwong siji wae kang kena diregoni hak pribadine, kulowargane, bale wismane utowa sesambungane nampa lan ngirim layang kanthi sawenang-wenang;
human_rights_un_jav_vu_64kb_0050	uga marang hak pakurmatan lan ajining diri.
human_rights_un_jav_vu_64kb_0051	Saben uwong ndarbeni hak kaayoman dining undang-undang awit saka anane gangguan utowo tindak nalisir mangkono iku.
human_rights_un_jav_vu_64kb_0052	BAB : 13
human_rights_un_jav_vu_64kb_0053	Saben uwong darbe hak tumrap bebasing tumindak utawa ora nindakake apa-apa ing sajroning laladan wewengkoning negara.
human_rights_un_jav_vu_64kb_0054	Saben uwong darbe hak ninggalake sadhengah negara, kalebu negarane dhewe, lan darbe hak bali maneh menyang negarane.
human_rights_un_jav_vu_64kb_0055	BAB : 14
human_rights_un_jav_vu_64kb_0056	Saben uwong darbe hak ngupaya pangayoman marang negara liya kanggo pangayoman amarga anggone dadi buron.
human_rights_un_jav_vu_64kb_0057	Hak kasebut ora kena kaetrapake manawa anggone dadi buron iku nyata kang dadi sababe awit tumindak kadursilan kang ora gegandhengan karo politik, utowo karana tumindak kang nalisir karo tujuan sing baku saka Perserikatan Bangsa-Bangsa.
human_rights_un_jav_vu_64kb_0058	BAB : 15
human_rights_un_jav_vu_64kb_0059	Saben uwong darbe hak dadi warga negara.
human_rights_un_jav_vu_64kb_0060	Ora ana uwong siji wae kang kanthi tanpa landhesan tatanan banjur kabatalake anggone dadi warga negara utowo ditampik hake kanggo salin dadi warga negara liya.
human_rights_un_jav_vu_64kb_0061	BAB : 16
human_rights_un_jav_vu_64kb_0062	Priya lan wanita kang wus diwasa kanthi tanpa mawas bangsa, warga negara utawa agama, darbe hak nglakoni ningkah lan mbangun kulawarga.
human_rights_un_jav_vu_64kb_0063	Kabeh nduweni hak kang padha ing babakan neningkahan, ing sajroning alam ningkah lan ing alam pepisahan/pegatan.
human_rights_un_jav_vu_64kb_0064	Neningkahan amung bisa dileksanani adhedhasar pilihan bebas lan temen-temen dadi pasarujukane penganten sakeloron.
human_rights_un_jav_vu_64kb_0065	Brayat/kulawarga iku sawijining tetunggalan kang alamiyah lan baku ing masyarakat lan anduweni hak pangayoman saka bebrayan (masyarakat) lan nagara.
human_rights_un_jav_vu_64kb_0066	BAB : 17
human_rights_un_jav_vu_64kb_0067	Saben uwong duwe hak andarbeni bandha, kanthi pribadi utawa bebarengan karo uwong liyane.
human_rights_un_jav_vu_64kb_0068	Ora ana uwong siji wae kena dirampas bandhane kanthi sawenang-wenang.
human_rights_un_jav_vu_64kb_0069	BAB : 18
human_rights_un_jav_vu_64kb_0070	Saben uwong darbe hak bebas duwe panemu, kalbu lan agama.
human_rights_un_jav_vu_64kb_0071	Ing babakan iki kalebu hak bebas ganti agama lan kapitayan, lan hak bebas kanggo anekseni agamane utawa kapitayane, kanthi cara anggelar piwulang, nglakoni, laku ibadhah lan setya tuhu ngugemi percayane, kanthi cara pribadi utowo bebarengan karo uwong liyane, ing ngedhengan (ngareping umum) utowo pribadi.
human_rights_un_jav_vu_64kb_0072	BAB : 19
human_rights_un_jav_vu_64kb_0073	Saben uwong darbe hak ingatase hak bebas mratelakake panemume, kalebu duwe hak bebas darbe panemu tanpo diregoni/diganggu, lan kanggo ngupaya, nampa sarta mratelakake informasi lan pamikiran penemune lumantar media apa wae kanthi tanpa mawas watesing wewengkon laladan.
human_rights_un_jav_vu_64kb_0074	BAB : 20
human_rights_un_jav_vu_64kb_0075	Saben uwong nduweni hak ingatase hak bebas ngumpul lan gawe paguyuban tanpa anane rudapeksan.
human_rights_un_jav_vu_64kb_0076	Ora ana uwong siji wae kang kena dipeksa lumebu ing sawijining pakumpulan /paguyuban.
human_rights_un_jav_vu_64kb_0077	BAB : 21
human_rights_un_jav_vu_64kb_0078	Saben uwong nduweni hak cawe-cawe ing kaperluane pamarintah nagarane, kanthi langsung utawa lumantar wakil-wakil kang pinilih kanti bebas.
human_rights_un_jav_vu_64kb_0079	Saben uwong darbe hak kang padha kanthi kalodhangan kang padha bisa kawisudha tampa kalungguhan/jawatan pamarintah ing negarane.
human_rights_un_jav_vu_64kb_0080	Gegayuhaning rakyat kudu dadi lambaran baku wewenange pamarintah, gegayuhan iki kudu kawujudake kanthi cara anane pamilihan umum kang dianakake ing wektu kang tinamtu lan murni kanthi hak pilih kang umum lan sadrajat, kanthi pungut swara sacara wadi utawa kanthi pranatan liya angger bisa nanggung hak bebas anggone milih.
human_rights_un_jav_vu_64kb_0081	BAB : 22
human_rights_un_jav_vu_64kb_0082	Saben uwong, minangka warganing bebrayan (masyarakat) anduweni hak ingatase jaminan sosial, sarta darbe hak amrih kaleksanane hak-hak ekonomi, sosial lan budaya sing dadi kaperluwan martabate sarta mekaring pribadine kanthi bebas, lumantar rekadaya nasional utawa karya pamitran internasional, condhong marang tata pranatane lan sumber dayaning Nagara.
human_rights_un_jav_vu_64kb_0083	BAB : 23
human_rights_un_jav_vu_64kb_0084	Saben uwong anduweni hak pagawean, hak bebas milih pagawean, darbe hak anane syarat-syarat nyambutgawe kanthi adil lan nguwohake kauntungan sarta nduweni hak ingayoman ing kahanane naliko ora nyambutgawe/nganggur.
human_rights_un_jav_vu_64kb_0085	Saben uwong kanthi ora kabedak-bedakake, darbe hak ingatase pituwas (opah, asil) kang padha tumrap pagawean kang padha.
human_rights_un_jav_vu_64kb_0086	Saben uwong kang nglakoni pagaweyan nduweni hak nampa opah/asil kang adil lan nguntungake/bathi, kang nanggung bisane dadi panguripan kang murwat kanggo dhiri pribadi lan ugo marang kaluwargane, lan manawa ana wigatine katambah ing lindhungan kaperluwan sosial liyane.
human_rights_un_jav_vu_64kb_0087	Saben uwong darbe hak nggawa lan ngleboni paguyuban-paguyuban pegawe kanggo ngayomi kaperluane.
human_rights_un_jav_vu_64kb_0088	BAB : 24
human_rights_un_jav_vu_64kb_0089	Saben uwong nduwe hak ngaso lan libur, kelebu pranataning wanci nyambut gawe kang murwat lan dina libur kang pantes kanthi wewaton tumata, lan tetep nampa opah/pituwasing karya.
human_rights_un_jav_vu_64kb_0090	BAB : 25
human_rights_un_jav_vu_64kb_0091	Saben uwong nduweni hak bisane urip kanthi murwat, kanggo kasarasan lan katentremane dalasan kulawargane, tan keri ing bab hak pangan, sandhang, papan lan pangopening kasarasan sarta kaperluan sosial sing dadi kabutuhan lan hak oleh tanggungan jaminan nalika ngalami nganggur, nandhang lara, cacat, dadi warondha, nyandak umur tuwa, utawa kahanan liyane kang njalari kacingkrangan, kang nyata ngluwihi daya kekuwatane.
human_rights_un_jav_vu_64kb_0092	Poro biyung (ibu) lan bocah-bocah darbe hak oleh pangopen lan bantuan istimewa (mirunggan).
human_rights_un_jav_vu_64kb_0093	Kabeh bocah, kang lair ing sajroning tatanan ningkah utowo sanjabaning tatanan ningkah kudu antuk pangayoman sosial kang padha.
human_rights_un_jav_vu_64kb_0094	BAB : 26
human_rights_un_jav_vu_64kb_0095	Saben uwong darbe hak oleh panggulowenthah ing pawiyatan kanthi gratis, saora-orane tumrap sekolah/pawiyatan dhasar.
human_rights_un_jav_vu_64kb_0096	Pawiyatan dhasar kawajibake.
human_rights_un_jav_vu_64kb_0097	Sekolah (pawiyatan) tehnik lan jurusan umum kanggo saben uwong kanthi tinarbuka, saben uwong bisa lumebu ing pawiyatan luhur kanthi pranatan kang padha salaras karo murwat lan pantese.
human_rights_un_jav_vu_64kb_0098	Panggulowenthah kudu kaenerake amrih saben pribadi biso mekar kanthi omber, biso ndayani saya kandele rasa bisa ngajeni lan ngurmati hak-hak asasi umat manungsa lan kebebasan-kebebasan kang baku.
human_rights_un_jav_vu_64kb_0099	Panggulowenthah ing pawiyatan kudu bisa nenangi lan mekarake rasa tepa salira karo pepadhane, mekaring pamitran, paseduluran ing antarane bangsa-bangsa, bebrayan, ras apadene agama, sarta njalari kudu saya majuning Perserikatan Bangsa-Bangsa sajroning memetri lan nyipto bedhamen/pirukun.
human_rights_un_jav_vu_64kb_0100	Para wong tuwa, darbe hak utama sajroning milih pawiyatan papan panggulowenthah kanggo anak-anake.
human_rights_un_jav_vu_64kb_0101	BAB : 27
human_rights_un_jav_vu_64kb_0102	Saben uwong duwe hak ngrasuk lan ambyur ing kiprahing kabudayan ing sadina-dinane ing bebrayan, ngresepi seni, lan bisa ngrasakake ngalami majuning urip lan paedahing kawruh.
human_rights_un_jav_vu_64kb_0103	Saben uwong duwe hak antuk pangayoman anggone kiprah lan makarya ing babagan ngelmu lan kawruh - kang arupa pangayoman marang kauntungan sing awujud moril utawa materiil, uga ing kasusastran utawa seni kang cinipta/asil karyane.
human_rights_un_jav_vu_64kb_0104	BAB : 28
human_rights_un_jav_vu_64kb_0105	Saben uwong darbe hak ingatase pranatan sosial nasional lan internasional, salaras karo hak-hak lan kabebasan-kabebasan kang kamot ing Pranyatan iki bisa kanthi temen maujud.
human_rights_un_jav_vu_64kb_0106	BAB : 29
human_rights_un_jav_vu_64kb_0107	Saben uwong nduweni kuwajiban marang bebrayan/masyarakat, kang sanyatane ora ana papan liya kang bisa dadi papan mekaring kapribaden kanthi bebas sarta temen-tumemen.
human_rights_un_jav_vu_64kb_0108	Sajroning ngleksanani hak-hak lan kabebasan-kabebasane, saben uwong kudu mbangun miturut marang pranatan kang salaras karo undang-undang (angger-angger), kang isi ancas lan tujuwan sing ora ana liya kajaba mung amrih gumolonging niyat ngugemi lan ngurmati kanthi trep marang hak-hak lan kabebasan-kabebasan uwong liyane, kanggo mujudake syarat-syarat kang adil ing bab kasusilan, tertib tumata lan katentremaning umum, ing bebrayan/masyarakat kang demokratis.
human_rights_un_jav_vu_64kb_0109	Hak-hak lan kabebasan-kabebasan kasebut, kanthi alesan lan pawadan apa wae, ora keno dilaksanani nalisir karo ancas lan tujuwan sarta wewaton-wewatoning Perserikatan Bangsa-Bangsa.
human_rights_un_jav_vu_64kb_0110	BAB : 30
human_rights_un_jav_vu_64kb_0111	Ora ana siji wae isi sajroning Pranyatan iki kena katapsir menehi kalodhangan marang sawijining Nagara, paguyuban utawa pribadi, kang awujud hak supaya oleh utawa murihake antuk pakaryan apa wae, utawa nglakoni tumindak kanthi tujuwan ngrusak hak-hak lan kabebasan-kabebasan wujud apa wae kang kapacak ing sajroning Pranyatan iki.
