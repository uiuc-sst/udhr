human_rights_un_fil_alnl_64kb_0001	Noong Disyembre 10, 1948, ang Pangkalahatang Kapulungan ng mga Bansang Nagkakaisa ay nagsagawa at nagpahayag ng Pandaigdig na Pahayag ng mga Karapatan ng Tao.
human_rights_un_fil_alnl_64kb_0002	Ang buong nilalaman noon ay mababasa sa mga susunod na pahina.
human_rights_un_fil_alnl_64kb_0003	Kasunod ng makasaysayang gawaing ito, ang Kapulungan ay nanawagan sa lahat ng mga kagawad ng bansa upang ilathala ang nilalaman ng Pahayag at "upang ito'y palaganapin, itanghal, basahin, at talakayin lalung-lalo na sa mga paaralan at iba pang institusyong edukasyonal, nang walang pagtatangi batay sa kalagayang pulitikal ng mga bansa o mga teritoryo.
human_rights_un_fil_alnl_64kb_0004	" Pangwakas na Textong May Pahintulot na salin sa Pilipino ng Katipunan ng Bagong Pilipina.
human_rights_un_fil_alnl_64kb_0005	Ipinaabot ng Punong Pangkaalaman ng mga Bansang Nagkakaisa para sa Pilipinas ang taus-pusong pasasalamat sa Law Center ng Pamantasan ng Pilipinas na unang naglimbag ng pahayag na ito na salin sa Pilipino.
human_rights_un_fil_alnl_64kb_0006	Ipinalimbag ng Punong Pangkaalaman ng mga Bansang Nagkakaisa para sa Pilipinas at ng Kagawaran ng Kabatirang Pangmadla ng mga Bansang Nagkakaisa.
human_rights_un_fil_alnl_64kb_0007	PANDAIGDIG NA PAGPAPAHAYAG NG MGA KARAPATAN NG TAO
human_rights_un_fil_alnl_64kb_0008	PANIMULA
human_rights_un_fil_alnl_64kb_0009	Sapagkat ang pagkilala sa katutubong karangalan at sa pantay at di-maikakait na mga karapatan ng lahat ng nabibilang sa angkan ng tao ay siyang saligan ng kalayaan, katarungan at kapayapaan sa daigdig.
human_rights_un_fil_alnl_64kb_0010	Sapagkat ang pagwawalang-bahala at paglalapastangan sa mga karapatan ng tao ay nagbunga ng mga gawang di-makatao na humamak sa budhi ng sangkatauhan, at ang pagdatal ng isang daigdig na ang mga tao ay magtatamasa ng kalayaan sa pagsasalita at ng kaligtasan sa pangamba at pagdaralita ay ipinahayag na pinakamataas na mithiin ng mga karaniwang tao.
human_rights_un_fil_alnl_64kb_0011	Sapagkat mahalaga, kung ang tao ay di-pipiliting manghawakan bilang huling magagawa, sa paghihimagsik laban sa paniniil at pang-aapi, na ang mga karapatan ng tao'y mapangalagaan sa pamamagitan ng paghahari ng batas.
human_rights_un_fil_alnl_64kb_0012	Sapagkat mahalagang itaguyod ang pagpapaunlad ng mabuting pagsasamahan ng mga bansa.
human_rights_un_fil_alnl_64kb_0013	Sapagkat ang mga mamamayan ng Mga Bansang Nagkakaisa ay nagpatibay sa Karta ng kanilang pananalig sa mga Saligang karapatan ng tao, sa karangalan at kahalagahan ng pagkatao at sa pantay na mga karapatan ng mga lalaki at babae at nagpapasiyang itaguyod ang kaunlarang panlipunan at lalong mabubuting pamantayan ng buhay sa lalong malaking kalayaan.
human_rights_un_fil_alnl_64kb_0014	Sapagkat ang mga Kasaping Estado ay nangako sa kanilang sarili na tamuhin sa pakikipagtulungan sa mga Bansang Nagkakaisa, ang pagtataguyod ng pandaigdig na paggalang at pagtalima sa mga karapatan ng tao at mga saligang kalayaan.
human_rights_un_fil_alnl_64kb_0015	Sapagkat lubhang mahalaga ang pagkakaunawa ng lahat sa mga karapatan at kalayaang ito at lubhang mahalaga sa ganap na pagsasakatuparan ng mga pangakong ito.
human_rights_un_fil_alnl_64kb_0016	Ngayon, Samakatuwid,
human_rights_un_fil_alnl_64kb_0017	Ang Pangkalahatang Kapulunganay nagpapahayag ng
human_rights_un_fil_alnl_64kb_0018	Pandaigdig na Pagpapahayag na itong mga Karapatan ng Taobilang pangkalahatang pamantayang maisasagawa para sa lahat ng tao at bansa, sa layuning ang bawat tao at bawat galamay ng lipunan, na laging nasa isip ang Pahayag na ito, ay magsikap sa pamamagitan ng pagtuturo at edukasyon na maitaguyod ang paggalang sa mga karapatan at kalayaang ito at sa pamamagitan ng mga hakbang na pagsulong na pambansa at pandaigdig, ay makamtan ang pangkalahatan at mabisang pagkilala at pagtalima sa mga ito, maging ng mga mamamayan ng mga Kasaping Estado at ng mga mamamayan ng mga teritoryo na nasa ilalim ng kanilang nasasakupan.
human_rights_un_fil_alnl_64kb_0019	Artikulo 1
human_rights_un_fil_alnl_64kb_0020	Ang lahat ng tao'y isinilang na malaya at pantay-pantay sa karangalan at mga karapatan.
human_rights_un_fil_alnl_64kb_0021	Sila'y pinagkalooban ng katwiran at budhi at dapat magpalagayan ang isa't isa sa diwa ng pagkakapatiran.
human_rights_un_fil_alnl_64kb_0022	Artikulo 2
human_rights_un_fil_alnl_64kb_0023	Ang bawat tao'y karapat-dapat sa lahat ng karapatan at kalayaang nakalahad sa Pahayag na ito, nang walang ano mang uri ng pagtatangi, gaya ng lahi, kulay, kasarian, wika, relihiyon, kuro-kurong pampulitika o iba pa, pinagmulang bansa o lipunan, ari-arian, kapanganakan o iba pang katayuan.
human_rights_un_fil_alnl_64kb_0024	Bukod dito, walang pagtatanging gagawin batay sa katayuang pampulitika, hurisdiksiyunal o pandaigdig na kalagayan ng bansa o teritoryong kinabibilangan ng isang tao, maging ito ay nagsasarili, itinitiwala, di-nakapamamahala sa sarili o nasa ilalim ng ano mang katakdaan ng soberanya.
human_rights_un_fil_alnl_64kb_0025	Artikulo 3
human_rights_un_fil_alnl_64kb_0026	Ang bawat tao'y may karapatan sa buhay, kalayaan at kapanatagan ng sarili.
human_rights_un_fil_alnl_64kb_0027	Artikulo 4
human_rights_un_fil_alnl_64kb_0028	Walang sino mang aalipinin o bubusabusin;
human_rights_un_fil_alnl_64kb_0029	ipagbabawal ang ano mang anyo ng pang-aalipin at ang pangangalakal ng alipin.
human_rights_un_fil_alnl_64kb_0030	Artikulo 5
human_rights_un_fil_alnl_64kb_0031	Walang sino mang pahihirapan o lalapatan ng malupit,di-makatao o nakalalait na pakikitungo sa parusa.
human_rights_un_fil_alnl_64kb_0032	Artikulo 6
human_rights_un_fil_alnl_64kb_0033	Ang bawat tao'y may karapatang kilalanin saan mang dako bilang isang tao sa harap ng batas.
human_rights_un_fil_alnl_64kb_0034	Artikulo 7
human_rights_un_fil_alnl_64kb_0035	Ang lahat ay pantay-pantay sa harap ng batas at may karapatan sa walang pagtatangi ng pangangalaga ng batas.
human_rights_un_fil_alnl_64kb_0036	Ang lahat ay may karapatan sa pantay na pangangalaga laban sa ano mang pagtatangi-tanging nalalabag sa Pahayag na ito at laban sa ano mang pagbubuyo sa gayong pagtatangi-tangi.
human_rights_un_fil_alnl_64kb_0037	Artikulo 8
human_rights_un_fil_alnl_64kb_0038	Ang bawat tao'y may karapatan sa mabisang lunas ng karampatang mga hukumang pambansa tungkol sa mga gawang lumalabag sa pangunahing mga karapatan na ipinagkaloob sa kanya ng saligang batas o ng batas.
human_rights_un_fil_alnl_64kb_0039	Artikulo 9
human_rights_un_fil_alnl_64kb_0040	Walang sino mang ipaiilalim sa di-makatwirang pagdakip, pagpigil o pagpapatapon.
human_rights_un_fil_alnl_64kb_0041	Artikulo 10
human_rights_un_fil_alnl_64kb_0042	Ang bawat tao'y may karapatan sa ganap na pagkakapantay-pantay, sa isang makatarungan at hayag na paglilitis ng isang hukumang malaya at walang kinikilingan, sa pagpapasiya ng kanyang mga karapatan at panangutan at sa ano mang paratang na kriminal laban sa kanya.
human_rights_un_fil_alnl_64kb_0043	Artikulo 11
human_rights_un_fil_alnl_64kb_0044	Ang bawat taong pinararatangan ng pagkakasalang pinarurusahan ay may karapatang ituring na walang-sala hanggang di-napatutunayang nagkasala alinsunod sa batas sa isang hayag na paglilitis na ipinagkaroon niya ng lahat ng garantiyang kailangan sa kanyang pagtatanggol.
human_rights_un_fil_alnl_64kb_0045	Walang taong ituturing na nagkasala ng pagkakasalang pinarurusahan dahil sa ano mang gawa o pagkukulang na hindi isang pagkakasalang pinarurusahan, sa ilalim ng batas pambansa o pandaigdig, noong panahong ginawa iyon.
human_rights_un_fil_alnl_64kb_0046	Hindi rin ipapataw ang parusang lalong mabigat kaysa nararapat nang panahong magawa ang pagkakasalang pinarurusahan.
human_rights_un_fil_alnl_64kb_0047	Artikulo 12
human_rights_un_fil_alnl_64kb_0048	Walang taong isasailalim sa di-makatwirang panghihimasok sa kanyang pananhimik, pamilya, tahanan o pakikipagsulatang ni sa tuligsa sa kanyang karangalan at mabuting pangalan.
human_rights_un_fil_alnl_64kb_0049	Ang bawat tao'y may karapatan sa pangangalaga ng batas laban sa gayong mga panghihimasok o tuligsa.
human_rights_un_fil_alnl_64kb_0050	Artikulo 13
human_rights_un_fil_alnl_64kb_0051	Ang bawat tao'y may karapatan sa kalayaan ng pagkilos at paninirahan sa loob ng mga hanggahan ng bawat estado.
human_rights_un_fil_alnl_64kb_0052	Ang bawat tao'y may karapatang umalis sa alin mang bansa, pati na sa kanyang sarili, at bumalik sa kanyang bansa.
human_rights_un_fil_alnl_64kb_0053	Artikulo 14
human_rights_un_fil_alnl_64kb_0054	Ang bawat tao'y may karapatang humanap at magtamasa sa ibang bansa ng pagpapakupkop laban sa pag-uusig.
human_rights_un_fil_alnl_64kb_0055	Ang karapatang ito'y hindi mahihingi sa mga pag-uusig na tunay na nagbubuhat sa mga pagkakasalang di-pampulitika o sa mga gawang nasasalungat sa mga layunin at simulain ng mga Bansang Nagkakaisa.
human_rights_un_fil_alnl_64kb_0056	Artikulo 15
human_rights_un_fil_alnl_64kb_0057	Ang bawat tao'y may karapatan sa isang pagkamamamayan.
human_rights_un_fil_alnl_64kb_0058	Walang sino mang aalisan ng kanyang pagkamamamayan ng walang katwiran ni pagkakaitan ng karapatang magpalit ng kanyang pagkamamamayan.
human_rights_un_fil_alnl_64kb_0059	Artikulo 16
human_rights_un_fil_alnl_64kb_0060	Ang mga lalaki't babaeng may sapat na gulang ay may karapatang mag-asawa at magpamilya nang walang ano mang pagtatakda dahil sa lahi, bansang kinabibilangan o relihiyon.
human_rights_un_fil_alnl_64kb_0061	Nararapat sila sa pantay-pantay na karapatan sa pag-aasawa, sa panahong may asawa at pagpapawalang bisa nito.
human_rights_un_fil_alnl_64kb_0062	Ang pag-aasawa'y papasukan lamang sa pamamagitan ng malaya at lubos na pagsang-ayon ng mga nagbabalak magkapangasawahan.
human_rights_un_fil_alnl_64kb_0063	Ang pamilya ay likas at pangunahing pangkat sa sangay ng lipunan at karapat-dapat sa pangangalaga ng lipunan at ng Estado.
human_rights_un_fil_alnl_64kb_0064	Artikulo 17
human_rights_un_fil_alnl_64kb_0065	Ang bawat tao'y may karapatang mag-angkin ng ari-arian nang mag-isa gayon din na kasama ng iba.
human_rights_un_fil_alnl_64kb_0066	Walang sino mang aalisan ng kanyang ari-arian nang walang katwiran.
human_rights_un_fil_alnl_64kb_0067	Artikulo 18
human_rights_un_fil_alnl_64kb_0068	Ang bawat tao'y may karapatan sa kalayaan ng pag-iisip, budhi at relihiyon;
human_rights_un_fil_alnl_64kb_0069	kasama sa karapatang ito ang kalayaang magpalit ng kanyang relihiyon o paniniwala maging nag-iisa o kasama ang iba sa pamayanan upang ipakilala ang kanyang relihiyon o paniniwala sa pagtuturo, pagsasagawa,pagsamba at pagtalima.
human_rights_un_fil_alnl_64kb_0070	Artikulo 19
human_rights_un_fil_alnl_64kb_0071	Ang bawat tao'y may karapatan sa kalayaan ng pagkukuro at pagpapahayag;
human_rights_un_fil_alnl_64kb_0072	kasama ng karapatang ito ang kalayaan at kuru-kuro nang walang panghihimasok at humanap, tumanggap at magbigay ng impormasyon at kaisipan sa pamamagitan ng alin mang paraan ng pagkakalat at walang pagsasaalang-alang ng mga hanggahan.
human_rights_un_fil_alnl_64kb_0073	Artikulo 20
human_rights_un_fil_alnl_64kb_0074	Ang bawat tao'y may karapatan sa kalayaan sa mapayapang pagpupulong at pagsasamahan.
human_rights_un_fil_alnl_64kb_0075	Walang sino mang pipiliting sumapi sa isang kapisanan.
human_rights_un_fil_alnl_64kb_0076	Artikulo 21
human_rights_un_fil_alnl_64kb_0077	Ang bawat tao'y may karapatang makilahok sa pamahalaan ng kanyang bansa, sa tuwiran o sa pamamagitan ng mga kinatawang malayang pinili.
human_rights_un_fil_alnl_64kb_0078	Ang bawat tao'y may karapatan sa pantay na pagpasok sa paglilingkod pambayan ng kanyang bansa.
human_rights_un_fil_alnl_64kb_0079	Ang kalooban ng bayan ang magiging saligan ng kapangyarihan ng pamahalaan;
human_rights_un_fil_alnl_64kb_0080	ang kaloobang ito'y ipahahayag sa tunay na mga halalan sa pana-panahon sa pamamagitan ng pangkalahatan at pantay-pantay na paghahalal at idaraos sa pamamagitan ng lihim na balota o sa katumbas na pamamaraan ng malayang pagboto.
human_rights_un_fil_alnl_64kb_0081	Artikulo 22
human_rights_un_fil_alnl_64kb_0082	Ang bawat tao, bilang kasapi ng lipunan, ay may karapatan sa kapanatagang panlipunan at nararapat na makinabang sa pamamagitan ng pambansang pagsisikap at pakikipagtulungang pandaigdig at alinsunod sa pagkakabuo at mga mapagkukunan ng bawat Estado, sa mga karapatang pangkabuhayan, panlipunan at pangkalinangan na lubhang kailangan para sa kanyang karangalan at sa malayang pagpapaunlad ng kanyang pagkatao.
human_rights_un_fil_alnl_64kb_0083	Artikulo 23
human_rights_un_fil_alnl_64kb_0084	Ang bawat tao'y may karapatan sa paggawa, sa malayang pagpili ng mapapasukang hanapbuhay, sa makatarungan at kanais-nais na mga kalagayan sa paggawa at sa pangangalaga laban sa kawalang mapapasukang hanap-buhay.
human_rights_un_fil_alnl_64kb_0085	Ang bawat tao'y may karapatan sa kapantay na bayad ng kapantay na gawain, nang walang ano mang pagtatangi.
human_rights_un_fil_alnl_64kb_0086	Ang bawat taong gumagawa ay may karapatan sa makatarungan at nababatay sa kabayarang tumitiyak sa kanyang sarili at sa kanyang pamilya ng kabuhayang karapat-dapat sa karangalan ng isang tao, at pupunan, kung kailangan, ng iba pang paraan ng pangangalangang panlipunan.
human_rights_un_fil_alnl_64kb_0087	Ang bawat tao'y may karapatang magtatag at umanib sa mga unyon ng manggagawa para sa pangangalaga ng kanyang mga kapakanan.
human_rights_un_fil_alnl_64kb_0088	Artikulo 24
human_rights_un_fil_alnl_64kb_0089	Ang bawat tao'y may karapatan sa pamamahinga at paglilibang, kasama ang mga makatwirang pagtatakda ng mga oras ng paggawa at may sahod sa mga pana-panahong pista opisyal.
human_rights_un_fil_alnl_64kb_0090	Artikulo 25
human_rights_un_fil_alnl_64kb_0091	Ang bawat tao'y may karapatan sa isang pamantayan ng pamumuhay na sapat para sa kalusugan at kagalingan ng kanyang sarili at ng kanyang pamilya, kasama na ang pagkain, pananamit, paninirahan at pagpapagamot at kinakailangang mga paglilingkod panlipunan, at ng karapatan sa kapanatagan sa panahong walang gawain, pagkakasakit, pagkabalda, pagkabalo, katandaan at iba pang kakapusan sa ikabubuhay sa mga di-maiiwasang pangyayari.
human_rights_un_fil_alnl_64kb_0092	Ang pagkaina at pagkabata ay nararapat sa tanging kalinga at tulong.
human_rights_un_fil_alnl_64kb_0093	Ang lahat ng bata, maging anak na lehitimo o di-lehitimo, ay magtatamasa ng gayon ding pangangalagang panlipunan.
human_rights_un_fil_alnl_64kb_0094	Artikulo 26
human_rights_un_fil_alnl_64kb_0095	Ang bawat tao'y may karapatan sa edukasyon.
human_rights_un_fil_alnl_64kb_0096	Ang edukasyon ay walang bayad, doon man lamang sa elementarya at pangunahing antas.
human_rights_un_fil_alnl_64kb_0097	Ang edukasyong elementarya ay magiging sapilitan.
human_rights_un_fil_alnl_64kb_0098	Ang edukasyong teknikal at propesyonal ay gagawing maabot ng lahat at ang lalong mataas na edukasyon ay ipagkakaloob nang pantay-pantay sa lahat batay sa pagiging karapat-dapat.
human_rights_un_fil_alnl_64kb_0099	Ang edukasyon ay itutungo sa ganap na pagpapaunlad ng pagkatao at sa pagpapalakas ng paggalang sa mga karapatan ng tao at mga pangunahing kalayaan.
human_rights_un_fil_alnl_64kb_0100	Itataguyod nito ang pagkakaunawaan, pagbibigayan, at pagkakaibigan ng lahat ng bansa, mga pangkat na panlahi o panrelihiyon, at palawakin ang mga gawain ng mga Bansang Nagkakaisa sa ikapapanatili ng kapayapaan.
human_rights_un_fil_alnl_64kb_0101	Ang mga magulang ay may pangunahing karapatang pumili ng uri ng edukasyong ipagkaloob sa kanilang mga anak.
human_rights_un_fil_alnl_64kb_0102	Artikulo 27
human_rights_un_fil_alnl_64kb_0103	Ang bawat tao'y may karapatang makilahok nang malaya sa buhay pangkalinangan ng pamayanan, upang tamasahin ang mga sining at makihati sa mga kaunlaran sa siyensiya at sa mga pakinabang dito.
human_rights_un_fil_alnl_64kb_0104	Ang bawat tao'y may karapatan sa pangangalaga ng mga kapakanang moral at materyal bunga ng alin mang produksiyong pang-agham, pampanitikan o pansining na siya ang may-akda.
human_rights_un_fil_alnl_64kb_0105	Artikulo 28
human_rights_un_fil_alnl_64kb_0106	Ang bawat tao'y may karapatan sa kaayusang panlipunan at pandaigdig na ang mga karapatan at mga kalayaang itinakda sa Pahayag na ito ay ganap na maisasakatuparan.
human_rights_un_fil_alnl_64kb_0107	Artikulo 29
human_rights_un_fil_alnl_64kb_0108	Ang bawat tao'y may mga tungkulin sa pamayanan sa ikaaari lamang ng malaya at ganap na pagkaunlad ng kanyang pagkatao.
human_rights_un_fil_alnl_64kb_0109	Sa paggamit ng kanyang mga karapatan at mga kalayaan, ang bawat tao'y masasaklaw lamang ng mga katakdaan gaya ng ipinapasya ng batas ng tanging sa layunin lamang ng pagtatamo ng kaukulang pagkilala at paggalang sa mga karapatan at mga kalayaan ng iba at sa pagtugon sa makatarungang kahilingan ng moralidad, kaayusang pambayan at ng pangkalahatang kagalingan sa isang demokratikong lipunan.
human_rights_un_fil_alnl_64kb_0110	Ang mga karapatan at kalayaang ito ay hindi magagamit sa ano mang pangyayari nang nasasalungat sa mga layunin at mga simulain ng Mga Bansang Nagkakaisa.
human_rights_un_fil_alnl_64kb_0111	Artikulo 30
human_rights_un_fil_alnl_64kb_0112	Walang bagay sa Pahayag na ito na mapapakahulugan ang nagbibigay sa alin mang Estado, pangkat o tao ng ano mang karapatang gumawa ng ano mang kilusan o magsagawa ng ano mang hakbang na naglalayong sirain ang nakalahad dito.
